#歌赋 
○九，天数。玄，天色。女，阴象。黄帝阴符亦如此解，言阴与之符也。故九天之数以玄女名，包于阴而阴与符合意。赋敷其事而直言，言一见而始终无余蕴也。

　　●六壬通万变之机，大为国而小为家。日辰定动静之位，日为人而辰为事。○变即穷变通久之变机，发动所由也。家国要从地盘分野处看，若单论家宅，则惟在支上看可也。

　　●月将加时，局图顺布。日二课而辰二课合成四象，生主和而克发用义法三才。○日上神为太阳，日阴为少阳，辰上神为太阴，辰阴为少阴。阴阳生合比和处，吉凶之端倪未露，惟于相克处一逗杀机，而吉凶遂尔见形。盖不杀不成其为生，而取克，正所以观五行相生之妙也。

　　●一上克为元首，理势顺而百事攸宜。○上天下地，天克地于理势为顺，故百事皆宜。

　　●一下贼为重审，人事逆而谋为不利。○地克天是下凌乎上，故主逆。

　　●二三克贼，知一总名。神将凶而祸不单行，神将吉而福祥双至。○如二三克贼，则看克处与本干有益无益，而福祸之来可决矣。

　　●用孟名曰见机，当因时以致宜。仲季号为察微，事未萌而预计。○涉害取地盘孟仲季发用，涉四孟乃见机课，涉仲季乃察微课是也。

　　●克贼重重，比用涉害。○涉害比用复等，则刚用日比，柔用辰比。

　　●用辰主外灾害己，用日主我祸延人。○盖人我以支干分，日上发用乃我先发端，辰上发用是人先发端也。

　　●蒿矢神遥克日，二克主两事而合为一事。弹射日遥克神，一克主一端而分作两端。○日止一日，克有二克，是两事合来作一事。一克互观，自见二课，若见金土二煞为有镞有丸，能伤人也。

　　●昴星如虎对立，视俯仰以卜远近之忧危。○俯忧近，仰忧远。杀气至酉而盛，故将曰太阴。俯仰皆以酉位，言阴阳无克，乃从至阴处讨出消息来。正君子履霜之渐多忧惧之时也。

　　●别责如花待时，合日辰以定人事之巧拙。○课名不备，事属有待。如花待时，象可知矣。玩别责字，言事见端于此，而成就于彼之义也。

　　●八专士女怀春，一名不修帏薄。○凡阴阳施化，以别而神。今干支同位，阴阳不分，主客未辨，故取象若此。

　　●丁己辛同丑未，井栏射主深灾。○井栏射亦主前途忧危。

　　●伏吟任信，用刑而作事忧疑。○诸课有加临皆可信任，独伏吟上无加爻，止堪自立主张，尽多忧疑之兆。

　　●反吟无依，迭传而事多反复。○无依，谓十二神各居冲位，无可依倚，主反复不宁。

　　●凡上克则事起男子或属他人，若下贼则事由女人或因自己。○大凡克处是动机，上克动在客在阳，故为男子为他人，下贼反观可知。

　　●将克神为外战灾自外来，神克将为内战祸由内起。○将谓月将，神即贵神。将克神相战在外，神克将相战在内。灾外来是因彼而有克也，祸内起以其克加于我也。

　　●用在日前事情已过，用居日后事起将来。○如甲课在寅，则卯为后而丑为前，盖前为已往，后为未来故也。

　　●日辰发用应在今时，辰日刑冲事成恍惚。○日谓今日辰，主十日，言日干发用，事应在今时。凡日寄辰，辰仰于日，要合德禄比合相生乃为足贵，刑则人情不美，冲则反复不宁，故事多恍惚也。

　　●年月节旬发用，事应年月节旬。○年主一年，月主一月，节主半月，作炁字看。如立春为节，雨水为气，节字论气，非谓月也。此二句论克应之理最为绝妙。方朔克应歌云：起岁年华问，逢蟾月里寻。占旬旬里应，值日日前辰。炁动蟾分体，候来旬折身。诸门从此起，万类若通神。苗公云：七位克应诀，季神总用同。墓中见的实，吉凶取合冲。阴阳分墓绝，七位应须通。又云：看发用是何季之神，如见寅卯，则应在辰月辰日辰时；如见巳午，则应在未月未日未时，故言与日同也

　　●吉神旺相事皆吉，凶神旺相事必凶。○旺气求官吉，争财相气亲，死言丧祸起，囚动见官刑，休来忧病患，五气仔细寻。此皆以克日论也。吉凶二神，谓三传日干年命兼岁月建正时来方支辰上神，非搜尽此十一处也，须要视何处生我克我，还是生我者多、克我者多，助我生者多、或助我克者多，生我者得地、还是克我者得地，宜详察。

　　●已上九门定式，次观附卦加临。日临辰而受克为乱首，主行悖逆之道。○如庚午日申加午，是日临辰而辰克之。

　　●辰临日而受克为赘婿，不能自立其身。○如庚寅日寅加申，是辰临日而日克之。夫日寄于辰，今反克辰，是自家竟无安顿处矣。

　　●辰临日而生日名自在，有恢拓之志。○辰来生我，可云安享。

　　●日临辰而受生名俯就，有荣显之机。○我就他生，一何荣显。

　　●日临辰而生辰名历虚，主无措之语笑。○我去生他便为脱气。

　　●辰临日而受生名归福，主福履来之崇。○辰是我所履之境，加我之上而与我合体生辰，岂非福履之崇乎。

　　●同类相加，培植和合。○培植和合，言比肩之妙。

　　●日辰交生名为脱骨，主彼我舒情多实。日辰交克号曰无淫，主内外疑忌生猜。○交生不认我而认人，故为脱骨，乃相信之诚也。交克反看。

　　●课传皆在年月日时名天心，忧不成忧而喜中加喜。三传不离四课名回环，吉不全吉而凶不全凶。○天地大化不离，是在天之心也。玩回环意，不宜占讼散事。三传所以变化，四课不离，殊少变动之意，故吉凶不全。

　　●三上克为幼度厄，腐绳维臣室之象。三下贼为长度厄，越海无舟楫之形。○凡长幼课，看发用财官父子何如，是财则伤财，余可例推。又看余一课，或是上克，必主上下不安争斗，若生日干则凶可解。上下相生，凶亦稍解。

　　●四上克为无禄，主孤单，得救神亦能免祸。四下贼为绝嗣，主贫苦，虽吉将到底成空。○救神，如三传年命有一处生干即是。若四下贼，则是我所遇皆仇敌，吉将其奈我何。

　　●日辰见辰戌又发用为斩关，阳逃亡而阴主伏匿。○辰戌动神，中传更遇寅字为天梁，主万里飞腾，故阳日为逃亡，阴日为伏匿，总无踪迹可寻也。凡传遇寅卯未子乘贵阴合，为天地独通，出行吉。

　　●贵人临卯酉分前后为励德，庶人吝而君子亨通。○视干支，阴神如立贵人前，是小人恃势当强；阳神如立贵人后，是君子谦冲当进。此励德之卦。盖日阴辰阴为卑，不合妄居于前；日阳辰阳为尊，不合退居于后也。

　　●天乙在卯酉立私门，名微服而各怀异志。○天乙来临二八门，日辰阴阳俱后存。即此是为微服象，惟利阴私贵后存。谓居贵人后，卯酉为日月之门，阴私之象，惟利安居，不利有为。

　　●夫妇若年神交相克，作芜淫主琴瑟不调。○夫妇年若相克，上神更与日辰互克，乃乖戾之象。

       ●用卯为龙战，用酉为虎斗，主更改而忧疑不定。○凡卯日发用，行年又在卯上，为龙战卦。虎斗仿此。盖卯日阳炁南出，阴炁北入；酉日阳炁北入，阴炁南出。阴主刑杀，阳主德生，相战于门，故名。主事疑惑，反复不定。

　　●后合为泆女，合后为狡童，主厌翳而男女奔淫。○卯为六合私门也，酉为太阴私户也。凡卯酉作传，而前见天后，后见六合，为阴往求阳，非泆女而何？前见六合，后见天后，为阳往求阴，非狡童而何？

　　●三传四孟名曰玄胎，非怀孕则有移旧更新之意。○四孟，五行生地，故曰胎；玄，水色黑。言方胎于中，男女未分，不可见也。主事有根蒂，日渐长进之意。如人胎于母腹，铸成五官之象，所以说移旧。

　　●三传四仲谓之三交，加日辰则主隐匿罪人之名○凡仲日，四仲相加一交，有克发用二交，课传又见阴合，三交卦也。子午卯酉所藏，乃乙丁己辛癸五阴干，阴为刑，偏阴无阳，故太公立课，将五阴干移于四季，正此谓也。盖四仲当阴干之旺，如乙禄到卯，丁己禄居午，则其炁已极盛矣，而五阳干生于四孟者，以四仲为沐浴败地，是仲位刑旺而德衰也。若课传年命全逢乎此，诸事不吉。故武侯云：德炁在内，刑炁在外之日，不可出兵也。

　　●四仲亦名二烦，主杀伤而更遭狱讼。○凡太阳加仲，斗系丑未为天烦；太阴加仲，斗系丑未为地烦。是天地大小吉之炁，俱为天罡所伤，而太阳加仲是德为刑也，月宿加仲刑炁大旺，故主杀伤狱讼之象。如斗不系丑未名杜传，德在内，刑在外，凡占利静不利动。

　　●四季名为游子，乘天马而将欲远行。○四土是游行之地，天马是游行之象，故名游子课。不止远行，凡事主游移不定，踪迹无凭。

　　●用天马而中卯末子名为高盖，主公卿爵位。○正月午为天马，卯天车，子华盖，利见大人之象。

　　●卯发用而中戌末巳号曰斫轮，为印绶俱全。○卯加庚辛，木就金雕，中传戌又是辛之寄宫，末传巳火炼辛金，而金又断卯木成器，且戌中辛金得巳火又为铸印，而戌又为印绶，所以说印绶俱全，爵禄崇高之象。

　　●巳戌卯为铸印乘轩，驷马六合而升官爵。○丙辛合为铸印，卯戌合为乘轩，驷房星谓卯也。如卯发用，升官之兆。

　　●若逢真破，得罪于帝王之象。害炁交加，远涉有江湖之患。○凡刑冲破害皆谓之破，于仕宦则为得罪，于贾人则为江湖之患，以卯为舟车故也。

　　●时逢太岁作贵人，兼发用而乘月将名时泰，有赐爵升官之象。日时月建会青龙，而用岁炁作初传名富贵，主利见大人之征。○天乙发用，又日辰月建会青龙，岁支作天乙是为用岁炁，言一时而诸吉臻合也。

　　●四离前一日为天寇，利居家而不利远行。四绝前一日为天祸，事体绝而又复重兴。○分至前一日为四离，已非远行吉兆，那堪月宿极阴、玄武阴私重加，故主遇盗贼。四立前一日为四绝，乃阴阳交接之日，那堪立绝互交，是乘权卸肩两不得力，所以主事休绝而复兴。

　　●四时前孤后寡，或值旬空，苦楚无依。○如寅卯日当春之时，则巳为孤、丑为寡，若无别吉象，则为孤寡课。

　　●闭口旬尾加首，乘玄发用，病危讼失。○闭口有二格，如玄武加天地盘六甲，合此成两般，病逢闭口则不进饮食，讼逢闭口则枉屈难伸。

　　●时克日而用又助之，名曰天网，有死丧之厄。用死囚而斗加日本，名曰天狱，主囚系之灾。○时用克日为天网。如春占甲干，用土金死囚神，而辰复加日本亥，则木之根本受伤，更用不旺，囚系可知。

　　●上下旺相为三光，始终迪吉。神将顺布为三阳，作事皆成。○用旺相一光，吉神临用二光，日辰旺相当令三光。用旺相一阳，日在天乙前二阳，贵顺布三阳。忌克破刑冲害。

　　●传见六仪，病将瘥而狱囚出。三奇发用，疑惑解而喜气生。○旬首发用为六仪。子戌旬中奇在丑，申午旬中奇在子，辰寅旬中奇在亥。丑为玉堂，鸡鸣于丑而日精备；子为明堂，鹤鸣于子而月精备；亥为绛宫，斗转于亥而星精备。

　　●用起天魁为伏殃，有杀伤之厄。传虎死神为魄化，主死丧之忧。用乘丧魄，健者衰而病者死。传起飞魂，家有咎而人有灾。○天魁，正酉逆四仲，非河魁也。死神，正巳顺十二是。虎乘死神加日主死，加辰主丧，有吉可解。丧魄，正未逆四季。飞魂正亥逆十二。

　　●卦曰始终，视神将玩克战以方知。○始终，要兼旺相休囚细细推寻，然亦就三传说。三传原该本事始终，或始克终生，或始生终克，或始生终墓，或始墓终生，皆始终之义。视神将者，神将以生我为吉，不生则虽吉将亦减力。

　　●课名新故，用刚柔察死生而后见。○凡阳干，发用得阴为故，得阳为新；阴干，发用得阳为故，得阴为新。阳主生事之方生而未艾也，阴主死事之已去而不乘权也。死生，即得令不得令之义。

　　●八迍立见忧危将至，五福必主福禄骈臻。○八迍五福，不是定然八件五件。八是阴数，一切恶神凶将克贼日辰兼带刑害者，是阴惨之极，故名。五乃天之中数，极阳明之象，如传逢生旺贵人日德，即有凶亦解救矣。

　　●若顺相加之卦，传列巳申亥寅。○凡三传顺加，以巳上加申起算。四孟是五行长生之地，顺加则水火木金各就所生，是四生之神复各居长生之位也。

　　●春玄胎者，生意已萌于中。○如春令寅木乘权，勾萌甲坼，生意方蒙，乃生生之始也，故曰胎。

　　●夏励阳者，机关略见于外。○四孟至于夏，则生气日长日盛。曰励阳者，谓阳气盛中伏衰，君子当勉励勿纵，犹退藏意。

　　●秋占四牡驱驰不息，冬占全福行止亨通。○秋时生气渐微，杀气渐盛。且言申位何为传送？天地之化至七月，是生杀之转关，是送往迎来之会也。盖巳为海角，巳酉丑三合为宽大，坤为马，即四牡，即传送也。以申加巳，行宽大之地，正驱驰不息意。至于冬，万物归根，四生各归生处，是全福而无害，行止有不亨快者乎。

　　●四仲相加，子卯午酉。○四仲乃四败之地，以卯加子起算。四仲相加在卯为阴不备，以日出于卯，离太阴也；在酉为阳不备，以日入于酉，离太阳也。在子一阳初复，阳气不壮。在午一阴始生，阴气不壮。玩课体名义，重阴互换，知无一吉占矣。

　　●春占关隔，若羝羊之触藩。夏占观澜，似游鱼之吞饵。○春曰触藩，言为阴所缚，进退不得自如。观澜意同。盖午生于寅败于卯，前见辰是水库，乃观澜而不敢进意。

　　●秋占四平，日逢望弦晦朔，名曰三光不仁。○弦月渐进，望月已满，晦月既尽，朔月初生。重阴相加，又逢弦望晦朔，更加四仲，天官加六合太阴，总是阴翳之象，故曰三光不仁。

　　●冬占匿阳，时遇日月辰戌，号为四门俱闭。○日月，卯酉也。四仲相加，更卯酉上见辰戌，总是阴阳闭塞意。又子乃一阳初生，今加于酉方，向闭塞之路，那见生机，故云匿阳。

　　●四季相传，丑辰未戌。○稼穑者，以辰加丑起算为顺。

　　●春稼穑而生长以时，夏游子而漂流不定。○土生万物，故在春为稼穑。且辰加于丑，土气乍开，乍生之意初动。又土盛于夏，乘巳午之生，有千万里之势，故云游子。

　　●秋地角据一隅而忘天下，冬五墓舍朝市而守丘墟。○至秋则土气渐衰，生物之功减矣，曰据一隅而忘天下，便与夏之通达不同。四土皆库，独以冬为墓者，休囚故也。

　　●若逆相加，势情为悖。三传亥申巳寅，六合一名六害。○逆相加，谓以亥上加申起算，六合六害在加处见。

　　●春亢毓，有始勤终怠之形。○寅盛于春，已毓矣，又值亥生，则毓之太过，故曰亢毓。且亥加于寅为休炁用事，故云始勤终怠。

　　●夏洪钧，秉中正权衡之象。○寅加于巳木火通明，是为洪钧。巳加于申，正火旺于夏，亨嘉之会，谓之中正权衡固宜。

　　●秋含章，而无中生有。○申金制约为义，巳加申是金生于巳，含章之意，故曰无中生有。

　　●冬待庆，而暗事将明。○申加于亥，天乙生水，得申金之光相涵相生，是为将明，从此而春而夏而秋，生长万物之庆，皆为有待。

　　●四仲逆传，子酉午卯。○四仲以酉加子起算，则皆相逆。

　　●春占井陷，如鸟投笼。○为五行死地，如金库于丑则酉死于子，余可类推。投笼正表其象。

　　●夏占正烦，若牛受刃。○正烦或作二烦，以日宿、月宿临四仲，分曰受刃，则生气尽矣。

　　●秋失友，既散离而复合。○金主杀，酉加于子为泄杀炁，炁既衰，故为失友。

　　●冬出渐，名阴极而阳生。○酉未为离隔之神，加于一阳初生之地，为阴静而阳复，乃离而复合之象。






●逆传四季，丑戌未辰。○四季以辰加未起算。

　　●春占越库，散财不以其道。○春季辰土，受未中乙木之克，是发越，库财已散矣。曰不以其道者，顺则合道，逆则不以其道也。

　　●夏曰转魁，委任不得其人。○戌为天魁，中藏辛金，夏季未土木库加戌，而为戌中辛金所克；又戌为火库，泄木之气，是木转魁上，为委托非人也。

　　●秋杀墓，势将兴而将起。○戌火库，丑金库，火加金则杀金。金阴象，原伏而不动，遇火炼之，将有发越之势。

　　●冬伏阴，机渐收而渐藏。○丑金库，辰水库。丑加辰则金水相涵，象重阴，又子见母，故云收藏。

　　●若顺相合，理势自然。申子辰为润下，以和顺为义。○子为水，申为生地，辰水库，自申而子而辰，理势自然，有不和顺者乎？

　　●寅午戌为炎上，以发达为名。○甲乙日为生炁炎上，顺其次序，自然烈焰弥天，与和顺同解，更得驿马贞位为倚权，利奏对也。

　　●亥卯未为曲直，当举直错枉。○凡木之生先曲后直，举直错枉正去徇向直意。

　　●巳酉丑为从革，宜革故鼎新。○金有革故之义，才言革故，自有鼎新之势。

　　●三传稼穑，田土稽留。○凡占得四土，虽当作稼穑，须玩顺逆，玩四时，参上文方备耳。

　　●子辰申为出奇自新改过，午戌寅为间魁舍窦从庭。卯未亥为合纵，彼我各怀其忿。酉丑巳为献刃，远近俱被其伤。辰申子为呈斗，玩阴阳于天象。戌寅午为顶墓，会消息于方舆。丑巳酉为藏金，因事而韬。未亥卯为从吉，待时而动。

　　●若逆三合，事主乖违。辰子申为循顺，贵勿窜等。○水局逆行，言勿窜等者，欲其以顺正之也。

　　●戌午寅为就燥，行合中庸。○火不顺则燥，故正之以中庸。

　　●未卯亥为正阳，遵发生之意。○玩遵之一字，言当依本生生之理，而无毗乎阳也。

　　●丑酉巳为法罡，防肃杀之威。○罡杀炁，金逆而杀炁愈盛，故肃杀宜防。

　　●四土逆行，尚宜守正。○土能生金，若逆生，恐犹未出于正，故特用戒之。

　　●子申辰为仰玄，守凝寒之困。午寅戌为正义，显朱夏之形。卯亥未为先春，未萌先动非时过。酉巳丑为操会，已过受时岂失宜。申辰子为间十，聚秀气于怀中。寅戌午为华明，彰精光于天表。亥未卯为转轮，因颠蹶而自反。巳丑酉为反射，怀杀伐以酬恩。

　　●天罡加四仲为关隔，人事睽违。○卯酉日月门也，子午为阴阳之门，辰戌为罗网之煞。辰加四仲则门被阻隔，人事何由通快？子午为关，卯酉为隔。卯酉既为日出，而作日入而息之门户，子午既为阳死阴生、阴死阳生之地，则人事一动一静，能离此阴阳，离此门户乎？今被此网罗煞阻隔，人事岂得亨快？

　　●登明临日辰为萃茹，事情和美。○亥为乾位，加日辰，是统天之德聚于日辰也。天德照临，人情自然和美矣。

　　●用为发端之门，中为移易之府，末为归计之宫。○太公立三传，极重在发端，归结在末传。

　　●孟为神之在室，仲为神之在门，季乃在外之应。○孟仲季乃泛论其理，不在传之例。孟为生地，仲为旺地，季为结果之地，此正由微而著、由小而大意。

　　●初生中、中生末名遗失，而事久凌夷。末生中、中生用名荣盛，而多人推荐。○毕法云：三传递生人举荐。重下生上，不重上生下。大凡发用之炁，要无所分折，一心聚于干上方好。若初生中末，则益我之气薄矣，所以事久凌夷。惟从末生上，传专益我，故荣盛耳。

　　●初克中、中克末为迭噬，而受众辈之欺。末克中、中克用为僭亡，而致外人之侮。○又上克下为迭噬，下贼上为僭亡，众辈侵欺，即毕法众人欺意。然中初、初中缓急有辨。

　　●三传生日百事宜，日生三传财源耗。日克三传求财可羡，三传克日众鬼难堪。初传克末成者罕，末克初传事可成。传见妻财利益多，传见父母饶生意，传见兄弟口舌生，传见子孙福禄满，传见官鬼有两途，病讼畏兮官位显。子传父兮逆且疑，母传子兮顺且便。干支吉兮三传凶，谋事不成终不善。三传吉兮干支凶，事吉而成无少惮。支若传干人求我，干若传支我求人。

　　●课连茹，传逆速而顺则迟。越三间，向阳明而向阴暗。○天地之气，东南为阳，西北为阴。自寅至酉为日，自酉至丑为夜。凡人日出而作，与阳俱开，故向阳则明；日入而息，与阴俱闭，故向阴则暗。凡人逆则归，归则速；顺则游，游则远，自然之理也。

　　●故顺三间之课，亥丑卯为溟蒙而事多暗昧，子寅辰向三阳而渐望光明。○若三传俱在夜方，岂不暗昧？寅为三阳，而传之前后拱向之，岂不光明？

　　●丑卯巳为出户春雷震蛰，寅辰午出三阳金鲤波中。○卯为门户，出门而向阳，正如雷之震蛰，阳起地下也。寅三阳之地，出乎此，一路向东南辰午之旺炁，可知亨快，鱼得水之象。

　　●卯巳未迎阳者鸣高冈之鸾凤，辰午申登三天得云雨之蛟龙。○午为阳而卯巳未迎之，正高冈鸣凤之象，占事宜速就，稍迟则无炁矣。午申在南，先天乾位固曰天，而辰在东南亦是阳明之位，合之曰三天，登之故有蛟龙云雨之象。

　　●巳未酉变盈者名秋场之登稼，午申戌出三天似鸣鹤之在阴。○只一巳字在午之前，而未酉向西去矣，阳终阴始，肃杀初进，万宝告成，故曰登稼。午当阳极，而申戌已流于酉矣。在阴子和，言闻其声不见其形也。

　　●未酉亥为入冥主心劳而日拙，申戌子涉三渊当隐于山林。○未酉亥阴炁盛矣，凡人心劳不休，皆属于阴。书云：为善心逸日休，为恶心劳日拙。善恶之际，阴阳之别也。申子水局有林之象，戌土山象，入夜方，似幽人之守正也。

　　●酉亥丑乃凝阴而忧不可解，戌子寅入三渊而枉屈能伸。○酉亥丑皆在夜位，阴炁所凝，何忧如之。戌寅火局，而子水居北乘旺为渊，则火亦化而为水矣，故曰入三渊。屈不能伸，无非幽暗之意。

　　●至若逆三间之课，亥酉未为时遁无出潜之意，戌申午曰悖戾有追悔之心。○亥酉未逆传，亥遁于酉，酉遁于未，有退而归隐之意。戌午火局中间一申，反成克象，不和同矣，故曰悖戾。

　　●酉未巳励明者出入从其所便，申午辰凝阳者动止罔戾于心。○酉至未，酉有背暗投明意，曰励明者，言策励以从明也。申午辰俱东南阳位，故曰凝聚于阳，所以行止如意。

　　●未巳卯为回明而利有攸往，午辰寅为顾祖而喜气和平。○午为明，未巳卯回绕而向之，故利有攸往。午火生于寅，三传午辰寅有顾母之意。和平者，谓得所生而安也。

　　●巳卯丑为转悖当吉凶二者之间，辰寅子为涉疑入祸福双关之道。○巳丑酉金局，为杀机之悖，今中传不用酉而用卯，是悖之转，转则吉，然犹未离于杀也，亦主凶，故为二者之间。辰子水局，中传见寅，虽涉于凝而不沉于渊，但两局不纯，故云祸福双关。

　　●卯丑亥名断涧义利分明，寅子戌为冥阳善人是宝。○经曰：断涧如何涉，忘前失后时。君子宜退位，小人须有悲。盖亥为水，丑卯有桥梁意，言难进也。高高下下，义利岂不分明？寅戌火局，中传见子，阳入于溟，乃怀宝不出意。

　　●丑亥酉为极阴如月隐西山，子戌申名偃蹇似马驰栈道。○丑亥酉皆是夜方，不见光明。子申水局，间一戌土在中，坎水见险，岂是坦途。

　　●若顺连茹，亥将顺行。亥子丑为龙潜，阳光在下，空怀宝以迷邦。子丑寅为含春，和气积中，勿炫玉而求售。○亥子丑俱在夜方，全无阳气，故云，即易乾龙勿用意。子丑寅得阳气而未畅，仍宜韬养勿用。

　　●丑寅卯为将泰，有声名而未蒙实惠。寅卯辰为正和，展经略而果沐恩光。○寅为三阳开泰，此时从丑初履之，虽有将兴之誉，而功业犹未成就。寅卯辰为日之始，正君子向明图治之会。

　　●卯辰巳曰离渐，利用宾于王家。辰巳午为升阶，亲观光于上国。○卯辰巳逼近离火之位，是君子作宾于王朝也。午正阳有泰阶之象，从辰巳升之，岂非观光乎？

　　●巳午未为近阳，名实相须。午未申为丽明，威权独盛。○午阳明君位，巳未近之，君臣合德，功成名就之象也。午未申是圣主当阳，揽权御下之象。

　　●未申酉为回春，若午夜残灯。申酉戌曰流金，似霜桥走马。○未申酉东南之炁减矣，是以比之残灯励之也。申酉戌乃金地肃杀，何险如之。曰霜桥走马，危之也。

　　●酉戌亥革故从新，小人进而君子退。戌亥子隐明就暗，私事吉而公事凶。○酉戌亥纯是夜方，乃小人道长、君子道消之时。戌亥子以公私分明暗，若占逃亡盗贼，又当用夜方也。

　　●若逆连茹，亥位逆推。亥戌酉曰回阴，心怀暗昧之私。戌酉申为返驾，主行肃杀之道。○自亥而回戌，自戌而回酉，一团阴气用事，可以卜其心之所藏矣。戌酉申肃杀之地，昔孙膑占此，不满期而出，刖足而返，故名。

　　●酉申未名出狱，主离丑出群，疏者亲而亲者疏。申未午名凌阴，主行险侥幸，安者危而危者安。○戌为狱，酉不向戌而向申，是为出狱，不与戌之群丑为伍而往西南，是平昔之亲类反疏，而疏属反亲矣。申为阴而未午凌之，阴阳交战，安危之机也。

　　●未午巳为渐晞，脱凡俗而渐入高明。午巳辰名登庸，舍井蛙而旋登月阙。○巳晞指午未渐而入之，是脱凡境入高明意。午巳辰逆转，又未中有井宿，午逆向巳，巳中有蟾，月阙是也。

　　●巳辰卯名正己，人物咸亨。辰卯寅为返照，行藏攸利。○巳宽大，有正己之象。从巳至辰卯，正己而正物，人物皆归于通达。寅中有生火，辰卯返而从之，是返照也。

　　●卯寅丑联芳，悔吝须知否极泰来。寅丑子游魂，乘凶坐见事成立败。○阳明相比，行藏自利，发泄太过，中藏乌有，反为吝象。今归寅卯于丑，披枝归根，方是泰来之兆。寅之阳气正好发舒，反入于丑子极阴之位，诸事不利。

　　●丑子亥为入墓，有收藏之态，仕进无心。子亥戌为重阴，安嘉遁之形，宁甘没齿。○魂阳魄阴，向晦宴息，百事收藏，占者宁矢志没齿，静俟不敢进也。

　　●局有进退之异，炁有旺绝之殊。衰墓总同退断，胎生进炁无虞。退气则吉事成凶，凶事反吉。进炁则安者益安，危者益危。○长生之十二位，所以象人之始终也，要从胎处说起。盖胎在母腹中，养在始生之时，长生则从始生渐渐长矣，宜竟接冠带，何为有沐浴一位？盖五行之气不郁不舒，不凝聚不发散，正复卦安静以养微阳意。这一点生意不得沐浴处一番闭藏，如何得冠带而临官而帝旺也？到帝旺处，一生事业尽矣，衰病死理势必然。至墓之后，胎可言矣，又加一绝字者，五行之气不绝不生，不有十月之纯阴，何以得一阳之生？绝正死生互换之交，人鬼转关之路也。课义虽言五行，实字字切着人事，细玩自见。进退二字，全在旺相休囚死五字中分别。大抵吉气进则聚，若散则吉者不吉矣；凶气退则散，若散则凶者不凶矣。

　　●顺连茹空，名曰声传空谷，退吉而进则不宜。逆连茹空，名曰踏脚空亡，进宜而退则不可。三间之课，亦有缘由。课传六阳利于公干，课传六阴利用阴谋。半阴半阳原情审势，阴多阳少以理推求。

　　●阳为德而阴为刑，阴从夫而阳自处。○子午卯酉多是五阴所寄，而曰德从于阳干，在四孟位上。如甲禄在寅，乙禄在卯。甲则合己而以寅为德禄，乙则合庚而从庚之申以为德也。余例推。

　　●癸为闭而丁为动，闭主死而动主生。○癸水润下之性，干逢旬尾曰闭口者，言水气在上不能开口也。假如人在水中，一开口便不能生矣。丁火之性主阳主动，是生之象，正与癸相反。

　　●空亡乃耗散之神，初斩首、中折腰而末刖足。○空亡为天中煞。人只知旬空为十干不到处，不知惟虚能起化，此正天之中也，故曰天中煞。数中凡遇空亡，不可便说不好，要细察始见端的。

　　●辰戌为网罗之煞，辰覆巢、日毁卵而用置逵。○天罡之气鼓万物而出，天魁之气收万物而入，为四时网罗之杀，言一网无余也。在日辰上是静位，所以为覆巢为毁卵。在用上是动机，所以为置逵，言一往便留碍也。

　　●年命若立魁罡，动者静而静者动。日辰加临卯酉，离者合而合者离。○立，是年命所乘神立于地盘辰戌之上，非辰戌作年命也。

　　●三传纯子孙，不求财而财自至。三传纯父母，勿虑身而身自安。三传纯妻财，而父母克害。三传纯官鬼，而兄弟成灾。○毕法云：六爻现卦防其克。即此意也。

　　●见克不克，从其鬼贼，崖岸迫而勒马收缰。见生不生，不若无生，鸟兔尽而藏弓烹犬。见救不救，灾须自受，当如燕雀处堂。见盗不盗，本根无耗，须识荆棘巢凤。○凡见克神，要细看他立处。若是生地，他自恋生不来克我；若是他之克处，他自受制不能克我矣。下三句俱如此看。如人之临于危崖尚可收缰，危而不危也。鸟兔尽，言人之施恩于我者，今已尽矣。燕雀处堂，而不知危机将至，救神无力也。荆棘解盗字，巢凤则盗而不盗之意。

　　●合中带煞蜜里藏砒，煞遇空亡饥食甘李。交车入长生之位，苦尽甘来。交车坐刑害之宫，幸中不幸。○吉中凶、凶中吉，须详之干支门路。正在上下照射处，故曰交车。此处刑冲破害极有关系，盖交车二句，似指交车立地盘长生刑害也，玩位字、宫字自见，不然与下节重复矣。

　　●先生后克乐极生悲，劫煞入辰萧墙祸起。○乐极悲生，即毕法乐里悲意。劫煞，如亥卯未则在申，其应极速。萧墙，应辰字。

　　●日辰神将交生，龙虎聚明良之会。日辰神将交克，猿鹤争风月之巢。○龙虎是合炁的状，猿鹤是不合炁的状，交生交克可谓极切。

　　●交车入墓喑哑双盲，交车冲刑风瘫痴隔。○喑盲俱切墓字，风瘫切刑冲字，可见凡断当各从其类。

　　●乙戊己辛壬同四仲，名曰九丑，天地归殃。死绝休囚炁加日辰，号为二难，夫妻反目。○凡戊子戊午、壬子壬午、乙卯乙酉、己卯己酉、辛卯辛酉日，而大吉又临日辰子午卯酉上者，为真九丑卦也。盖乙是雷电始动之日，震而不安；戊己是诸神下位之日，又戊己为坤，诸神清虚之炁合德于乾，转入坤维，曰下位是也；壬是三光不照之位，壬禄在亥，六阴俱足，日月之光至此损照；辛是西方杀物之位，如何又居在四仲极阴位上；大吉是十二宫神之主，为贵人之本家，所以为星纪，言诸星朝会于斗也，今又临四仲极阴之位，是为九丑。九阳数，丑言阳之丑也。二难，正配夫妻两字。

●上下六合主客和同，上下刑害冤仇相见。引从日辰名曰用媒，家必兴而人必旺。干首支尾名曰回环，成事吉而散事凶。

　　●男年支而女年干合后成婚，辰加罗而日加网巧中反拙。太阳照武宜擒盗贼，月将加辰宅舍光辉。魁度天门行多阻隔，罡填鬼户事任谋为。

　　●既定课传，次观神将。○太公前，止用天将十二，后见丑位为己土之精、北斗之枢，是十二宫之炁化拱照之地，因而加一名曰天乙贵人。

　　●贵人为百神之主，得位为福，失位为殃。○贵人即丑也，前五位引之，后六位从之。其间分文武、贵贱、男女。如天后贵人之妻，太阴贵人之妾，空螣武皆贵人奴婢，龙朱文臣，常勾虎武将，所不可不知也。

　　●螣蛇为卑贱之神，旺相怪异，休囚忧惊。朱雀文书，亦主刑戮奸谗口舌。白虎道路，又为官灾疾病死亡。○螣属巽，风火摇动不宁，故主惊疑。离火外明内暗，故曰奸谗，火赤色故主刑戮。虎处坤方，故主道路，又申金杀物，故主官灾病疾。

　　●勾陈主迟滞勾连之事，囚主讼而旺主争。玄武为盗贼虚耗之神，休失人而旺失物。○勾陈辰也，万物至此勾萌，甲坼未舒，迟滞勾连之象也。玄武为亥水，阴私暗昧，故主虚耗。

　　●六合为婚姻和合，妇女得之则为私门。太常主酒食衣裳，武职占之则为擢任。○六合和合之意，妇人岂宜私合？未味也，言物至此月而始成味也，故曰酒食；衣裳者，谓麻絮丝绵，都于是月就绪也；曰武职者，言巳午所生之金，得未土而刚锐之气毕聚，至申位方显出纯金来，可见未中之金自旺，故为武职。

　　●青龙所主财物，文官见之尤为恩宠。天后虽为妇人，庶人得之亦主亨嘉。○寅为三阳开泰，号曰青龙，正应文武之德，世间财物吉凶、嘉宾生死丧祭、贵贱尊卑、男女长幼，哪一事少得？所以属青龙，言其变化莫测也。天后有恩泽意，故亦云亨嘉。

　　●天空奴婢妄诞，太阴暗昧不明。○天空诞诈，太阴阴私是也。

　　●寅功曹主木器文书，申传送主行人消息，卯太冲主林木舟车，酉从魁主金刀奴婢，辰天罡为词讼兼主死丧，戌天魁为欺诈或称印绶，巳太乙惊怪癫狂，亥登明阴私哭泣，午胜光官讼连绵，子神后奸淫妇女，丑大吉咒诅冤仇，未小吉酣歌医药。

　　●辰乘贵人，合禄公门役吏，遇马而为奔走公人。○辰上原无贵人，若天乙立地盘辰上则贵而不贵。若合日禄，主为公门役吏，但食其公食而已；更带日马，则为奔走公人。

　　●戌逢空禄，临孟了哨边军，见丁而为逃窜落阵。○戌加天空，军人之象，临孟而为了哨者，言去路方赊也。丁者壮也，惟壮盛善走，所以落阵中亦能逃出。

　　●大吉小吉作勾陈，斗争田地。天魁从魁为六合，奴婢逃亡。

　　●从魁若乘武合，妻妾怀娠。传送上会青龙，子孙财损。○从魁是妻妾，玄武为胎，合是怀孕。子孙历代相传，传送之意。青龙为财，居申受克，非财损而何？

　　●胜光如逢天马必问行人，太乙若逢白虎家多疾病。○胜光离火，为日之精，行游之象也，更乘天马，岂非问行人事？太乙在紫微垣内，家室之象。家遇疾病刑煞之神，则抱恙可知。

　　●未逢天后妇人奸淫，丑合贵常欲添财喜。○未地始离于阳，渐进于阴，再乘天后，奸淫必矣。丑为贵人本家，太常为财为田，合而得之，则财产之事添进无疑。

　　●天空临酉走失家奴，常遇登明亲朋酒食。○天空为奴，酉门户也，奴临门户，背主逆行。亥卯未三合，故未亥为亲朋也，又未中酒食与亥共之。

　　●辰戌上见空武，奴婢逃亡。小吉单逢六合，婚姻聘礼。○辰戌动而不静，有奔走之象。空是奴，武是婢，临于辰戌，故云。小吉主礼仪酒食，又见六合牙媒之神，其为婚聘可知。

　　●辰逢勾虎，必问田坟。丑作虎勾，墓田破损。○天罡主动，勾陈属辰，为田坟之象，更见白虎凶丧之神，则动问必在田与坟矣。丑土主静，遇勾虎凶神，必主墓田破损事。

　　●太岁龙常，来占官职。子乘龙合，女受皇恩。○太岁君象，文视青龙，武视太常，二者如近太岁，岂非问官职之事乎？子为天后，龙为恩宠，女与龙合，自是膺受皇恩之象。

　　●寅乘龙合，儿孙欢庆。○寅即青龙喜神，六合为儿孙，所主必喜庆事。

　　●二八如同阴武，私通门户摇动。巳亥若逢阴后，二女奔淫不已。○二八谓卯酉，如乘太阴、玄武蔽匿阴私之神，则门户污淫必矣。巳为双女，亥为双鱼，都为yinluan之象。

　　●子作六合为荡妇，见亥亦作孩儿。丑遇天空为矮子，会申名为和尚。○子为妇女，见阴私六合之神，自然所主淫荡；亥为幼子，乘六合儿孙之神，其为孩儿无疑。天空是戌，为足而加于丑，足为丑刑不能大长，故为矮子；天空亦作和尚，申解作身，身会空则身入空门矣。

　　●寅作朱雀，会卯为文章之士。寅乘玄武，见巳为炼丹道人。○寅为书籍文章，卯为术，朱雀文明之象，课象值此，自是文人誉声。寅为道士，玄武不正之神，乃窃取财物者也，巳为鼎灶，相会为一炼丹可知。一说寅属艮，成言乎艮，道在是矣，上玄武下巳火，水上火下，正丹经所云取将坎位中心实、点化离中腹里虚也。

　　●卯上乘传送为匠斫，辰上见白虎是屠人。○申者身也，身琢木为匠作，又卯加申琢成器物。罡乘虎，杀炁太旺，故为屠人。

　　●巳入酉宫，为犯刑远配，会太阴亦作淫娼。酉加午上，为宠婢登堂，会六合必主yinluan。○酉主杀，是天地之刑官，巳从巽入兑相克，犯刑之义也，又巳加酉为配，所刑必属远配；巳双女，见太阴阴私蔽匿之将，所主必淫邪事。午正阳有堂之象，从魁为婢，加午为登堂，若见六合阴私之象，其淫污可知。

　　●未加酉为继母，申乘合作医人。○土生金者也，金旺于酉，土败于酉，以败炁生旺金，如子已长成而母又生之，故为继母。申身也，身入六合药材之中，岂非医流？

　　●戌作天空，健奴军吏。亥乘玄武，乞丐鬼神。○戌者戍也，天空戌之本位，故为军奴。玄武脱耗，亥为天门，故云乞丐鬼神。

　　●虎踞二八之门，八难兴而三灾发。贵立天门之地，四煞没而六神藏。○卯酉为二八门，诸事所必由，今为虎踞，灾难自兴。惟丑贵加亥，方说得四煞没、六神藏。四煞即辰戌丑未，而加四孟地，则化凶为吉。六神藏者，蛇临子、朱临丑、勾临卯、空临巳、虎临午、玄临申是也。

　　●太常乘破碎为孝服，加天狱螣蛇，生灾致讼。○四孟金鸡四仲蛇，四季丑日是红砂，此破碎煞也。太常主衣服而遇破碎，岂非孝服之象？天狱即天狱煞也，或值天狱卦亦是，常乘此更会螣蛇惊恐之将，灾讼必矣。

　　●天空会勾陈为斗争，并伏殃化鬼，家破人离。○天空即戌，勾陈即辰，辰戌相争又魁罡动摇，岂非斗争？伏殃正酉逆四仲，凡四仲为五阴之地，阴盛化鬼，家破人离之兆也。

　　●天后临卯酉一举成名，月将乘青龙片言入相。○又天后为恩泽之神，月将近君将之象，又青龙为恩宠。

　　●勾龙同居旺地，财宝如山。常贵共入官乡，当朝执政。○太阴属金乃财帛之神，勾陈积聚之神，妙在同居旺地四字。问功名一事，大抵要官星得地。若太常天乙共入官乡，而他处更无克害，便是升官迁职吉兆。

　　●年临孤寡，自甘半世孤灯。日遇空亡，多主首阳饿死。○四时前孤后寡，或值旬空，皆为孤寡。若人年临孤寡地，占婚最忌。日遇空亡，非日干上见空亡，单言日干落空，则主空乏之事。

　　●太阳加神后之位，有水火之灾。太阴临胜光之宫，主自缢之患。○水火相激而成灾。午火克乾金，乾为首，火为心，心自害其首，故有自缢之象。

　　●财遇绝宫而上乘旺气，定因白手成家。子作白虎而下见离明，多主螟蛉承嗣。○财物遇绝是白手之象，上乘旺炁，则绝而复兴。虎伤子息，本应无儿，幸离火克虎，则绝而不绝。

　　●年命加临卯酉，作事朝移暮改。龙合下临丑未，为人佛口蛇心。○卯酉为日月往来之门，故主移动不一。六合青龙乃东方生炁，主慈，而临于丑未上，又主克，是口慈而心毒。

　　●武会太阴嘲风弄月，虎同天后恋酒迷花。○阴金主阴水，象淫泆，又金水相涵，风月有情。白虎为传送之神，会天后，则闺门那得贞静？

　　●财同朱雀，主口舌上生财。武见官鬼，因奸伪中成事。财为天后主宅主妻，财作太阴为奴为婢。○大凡事之成否，要视官鬼。苗公云不克不成事者，此也。

　　●年作卯酉而入空申，随娘再嫁。时逢酉未而乘刃绝，市井呼卢。○申为坤为母，申空而母不安室矣，人年又加卯酉，必主变动，故云。凡酉为歌喉，未为酒肆，又乘刃绝，故不事正业，但日趋于败耗也。

　　●合武乘旺临酉寅，非雷惊必主沉溺。虎蛇带煞临未巳，非虎咬必主蛇伤。○六合属震，玄武属水，水雷屯，正雷雨之动满盈也，故云。又蛇虎凶神带杀，乘巳未之生，其凶愈甚，故主受伤。

　　●子午卯酉为关格，谋望多主难成。辰戌丑未为墓神，发用多因掩蔽。○掩蔽，要论旺相休囚。

　　●占天看云龙风虎，察水火升降以辨阴晴。占地看玉藻金英，视神将生克以知吉凶。○占地，支之阳神是墓，支之阴神是穴，玉藻金英有之。

　　●占宅占人，看日辰而次详课义。占狱占病，视勾虎而解救同论。○勾主狱，虎主病，见此宜视救神。

　　●捕亡sanjian之下可得，鬼祟烦神之位推详。○凡亥子丑有一位加于地盘仲上，则对冲处便为sanjian，对冲视天盘。

　　●占婚姻，视天后妻财与日辰比合。占胎孕，看夫妻年上方判阴阳。○天后妻财，日辰比合俱重，若一处并合，便可言吉。男女，自夫妻年上推来方的。

　　●占谋望要成神合炁，占求财看旺相龙常。○成神正巳顺四孟。合炁是合旺相之炁，言成神有炁不休囚也。龙常是财神。

　　●占功名先看吉神吉将，占官职当明天吏天城。

　　●出行日为陆而辰为水，视神将之生克以辨吉凶。经商辰为主而日为客，视神将之衰旺以卜合宜。子孙动而求官不吉，官鬼动则兄弟迍邅，兄弟动则妻财有损，妻财动则父母灾危，父母动则子孙受克，官鬼动亦忧及己身。吉神宜旺宜相，凶煞要墓要空。吉神空吉中不吉，凶煞空凶内不凶。吉居德禄之宫，出潜离隐而招祥致福。凶居生克之地，恋生解克而无暇害人。贵人顺治，凶神少降灾殃。天乙逆行，吉将聊施恩泽。○盖子至巳为阳，亥至午为阴，乃天地一大开关也。贵人顺治向南诸事吉，逆治向阴位去则诸事少吉。

　　●凶神刑害日辰，连绵灾祸。吉将交加课传，不绝欢忻。凶神和合，虽灾而不致深危。吉将刑伤，有庆而终难全美。日辰有彼我之分，神将有尊卑之别。克日则灾及己身，刑辰主祸延家宅。男推日而女推辰，于中玄妙。阳课明而阴课暗，此际幽微。孟仲发用事应尊亲，季作初传定应卑幼。用神验人事，比合为亲为近，不比为远为疏。神将断吉凶，旺则日新月盛，衰则渐退旋颓。

　　●贵神带印克今日，有位有禄。申午相合乘天后，为保为媒。○大凡合处，为来之有路。带印非生我之印，乃巳加戌为铸印也。又戌为印绶，皆所谓带印。经云带印皆指遁干生贵人，此说大有道理。传送象媒保，朱为朱雀，乃口舌上生财是也。又传送于道路，而发用在天后。

　　●虎克日辰官灾痨病，勾刑卯酉路死扛尸。白虎会旺相之金，而克害年命，难免一刀之患。勾陈合太岁之神，而刑冲日辰，定遭尸解之厄。○日主讼，辰主疾。勾主死尸，卯酉主道路。金旺虎愈旺，其凶愈甚。岁君合勾陈刑冲日辰，凶不可解。专言勾虎者，以二煞原极刑、极阴之炁故也。

　　●年逢阴鬼，暗地生灾。日遇阳官，明中致福。○阴鬼，是建干遁来之鬼。阳官，则实见干上矣。

　　●要见分类形状，当视州野区分。子列青州，亦主江湖沟涧。丑为扬地，更为宫殿桥梁。寅主幽燕，亦主栋梁寺观。卯为豫州，更为棺椁门窗。辰为兖州，亦主井泉坟墓。巳定荆楚，兼为弓弩鼎筐。午主三河，亦主山林书画。未为雍地，亦主酒肆茶房。申主晋域，更主神祠鬼屋。酉为冀地，又为仓廪山冈。戌主徐州，亦主州城牢狱。亥为邠地，更为居榭厩房。此特举其大概，于中仔细推详。

　　●子作内房，妇女鬼神兼泄泻。丑为庭院，秃头病腹患脾肠。○天后为妇女，天乙生水，鬼神造化之始。丑为星纪，寒土不生毛，故云秃头。

　　●寅主道路，入长生则为道士，主须发而疾在疯疥。卯为门户，会玄武而为经纪，主手背而病在膏肓。○木主肝，又膏上肓下，肝之表也，巽为风主入。

　　●辰为墙垣书簿，主皮毛痈肿之灾。巳为窑灶小口，主咽喉面齿血光。○螣蛇火主血光。

　　●午为堂屋，主心目吐泻瘟癀。未为井院，主头胃膈噎脊梁。○未井宿，先天午未属乾为首，未者味也，故言胃。

　　●申为驿递，主骸骨心胸脉络不利。酉为门户，主口耳小肠喘嗽难当。戌为墙院足腿，亦主梦魂颠倒。亥为厕间虐痢，定应脾疝膀胱。○魂藏辰戌，魄藏丑未。虐痢寒热往来。

　　●自兹触类而长。当尊此例推详。

　　●先贤时察来情，端倪无不应验。时遇空亡，必主侵欺诈伪。时乘驿马，必主动改迁移。冲日冲辰，彼我流离颠沛。同辰同日，事情偃蹇迟疑。时日相生迭为恩泽，日时克害互作寇仇。日克时则为财，时克日则为鬼。遇子遇午时往时来，值卯值酉为门为户。时乘日墓，虽冲而终成蒙昧。日得夜时，见贵而反为不祥。日逢时破，主走失之灾。辰遇时刑，应讼狱之祸。时干日干相合，外事和同。时支日支相合，婚姻和会。日辰俱合正时，内外见一团和气。正时冲刑月将，顷刻有不测灾来。○古人以时为先锋门，故未得课传，先视正时与日干禄墓生克何如，又以天上正时所乘神为直事，而事之原委已可知矣。如申日巳时，巳作螣，便知其为子孙忧疑事也。

　　●大抵四课三传，克多则事烦，克少则事一；生多则虚诞，生少则理明。三传内有克日，子孙名为救神，无克则为脱气。日辰交相入墓，冲神号作天恩，遇墓终成破损。天地务致中和，阴阳不宜偏胜。鬼临畏地，当忧不忧。财入鬼乡，闻喜不喜。神将交克占及夫妻，同类相伤事因昆季。财遇天中产业倾颓，鬼临旬尾官灾不起。吉凶视其神将，生死辨其安危。条例多而同归一理，举一隅当反三隅。○天中谓空亡也，旬尾谓闭口也。

返回：[[目录|目录]]