#歌赋 

轩辕肘后经 亦名玉女通神诀

课例区分事若何，先从卦体上包罗。三传四课明凶吉，将与神兮和不和。上下相生皆喜美，交相克战定瘿屙。将克神兮忧易解，神克将兮祸必多。如期要视终传上，好恶从兹更审歌。初来克末凶还甚，始被终贼祸自磨。

初传克末传，喜即不成，凶即尤甚。末传克初传，则吉；更遇吉神吉将，吉尤甚，虽有凶自消矣。

假使金神临火上，末传遇水必无他。纵有灾殃自消散，湏知福禄重嵬峩

倘得土神，亦成吉庆，他皆仿此推之。

已前秘诀虽陈露，犹恐三传吉凶悮。假使土上用水神，末传木救无忧惧。忽然无救将复凶，未便极凶仍更虑。如还年上吉神临，遥克凶神何必怖

假令正月癸未日寅时占，以登明加时，河魁临癸水，上克下为用，将得白虎凶将；中传小吉，将得太阴；末传天罡，将得螣蛇；此三传皆克癸日，又首尾俱凶将，三传俱不救也。如人行年二十八岁，行年在癸巳，上见功曹为六合，是木乃遥克三传土神，即为救神，必转祸为福也。如行年在寅，木亦遥克三传为救也。如人行年立申，上见天乙为贵神，亦为救也；縁天乙贵人至尊之象也。用生终死忧最深，用死终生吉相聚生者是五行之所生之神也，死者是五行所葬之地。假令甲乙日，初传登明，末传小吉；丙丁日发用功曺，末传河魁；是用生终死也。庚辛日初用大吉，末传太乙；壬癸日初用天罡，末见传送，是用死终生也。

顺道用传母见儿，失礼还因数传母。顺则为和失则旋，此是三传真秘语

初传母，末传子，顺道也。初传见子，末传见母，是失礼也。顺道即为喜美，失礼则为悖逆，所作稽留疑惑也。初用功曺木，末见胜光火，为初见母，末见子，谓木生火也。假令初用神后水，末传传送金，是初用子而末见母，为水本生于金也。

喜不喜兮亲与踈，日辰之下辨相遇。母临于子为和喜，交克魁罡事必踈。

假令甲日神后水临甲木，是母临于子，为喜也。若还魁罡土临甲，是下克为踈，不美矣。

初凶后吉终须吉，初吉后凶渐多凶。

若遇徳生名有救，如逢刑杀恶神穷徳者，得也。若三传中遇徳神、生神者，卦虽凶而为救神，其凶可解也。若三传卦凶，更犯三刑、凶将者，其凶尤更深也。假令三月癸巳日午时占，月将从魁加时，传送金临巳火，下克上为用，是犯三刑也。谓已刑申，又更下克上为逆用也。假令五月己亥日申时，以小吉加时，河魁临亥为用，五月死气在河魁，刼煞在亥，是下克上，俱有凶神。日辰救之其事缓，三传用救急能和若三传俱凶，却日辰上神救之，其事缓慢。如三传中有救神者，即变凶为吉也。假令正月丙辰日辰时占，以登明加时，胜光火临亥水为用，初传胜光，将得白虎；中传大吉，将得朱雀；末传传送，将得玄武；三传俱犯日辰，神将俱凶，日辰上神见神后，登明贵神遥克白虎凶神，此名日辰上神救三传也。假令正月甲子日卯时占，以登明加时，河魁临寅为初传，中传胜光，末传功曹，河魁临寅，下克上，虽凶神却被末传功曹克之，更功曹为日之徳神，更末传克初传，更用死终生，传母见子，皆是三传相救者也。

日徳支徳并生气，竒神天德解仪科。此上七神冲作救，日年传末记伊何。凶卦遇之凶渐止，吉卦遇之吉庆多。日上阴阳非属己，辰上阴阳匪为他

日上阴阳为用，事非止于自己；辰上阴阳为用，非止他人。阴内阳外各有理，阴往阳来可知委。阴主伏兮阳主行，阴暗损财阳损明用日辰之阴神，主内事；用日辰之阳神，主外事。日辰之阴神，主彼事；日辰之阳神，主自已之行事。日辰之阴神，主暗损财物；日辰之阳神，主明损财物。

阴阳配在刚柔位，内外男女此中情。刚日下克内忧女，若有上克外男惊。柔日下克还用外，上克下时凶内兴。日克神兮神克将，事从于内定吉凶。将克神兮神克日，吉凶自外决枯荣。魁罡上下并蛇虎，休囚为死旺为生

魁罡凶神，蛇虎凶将，此二神二将相为用者，或在传中得四时之旺相气，若病者生，狱可脱也。若为用带四时休囚死气者，病者即重，狱未得脱。

旺相为多休废少，更将物气证其情。旺则相乘十数之，相气因而倍更精

凡用神及三传带旺相气者，为多数也。若用神及三传带休囚废气者，数之少者。更将物气卦证其由也。若旺相神，则相乘其数而进一位，是十数之也。假令功曹临辰为用，是旺神者，即功曹数七，辰数五也，五七三十五也，数进一位则是三百五十，或三千五百也。若用相气神者，以少因多数而更倍之。假令太乙临申为用，太乙数四，申数七，四七二十八，更倍之，即五十六也。

休言本数莫疑惑，死囚折减数皆轻。支干之数翻复筭，拘检卦内见其名

若言休气神者，只言本支干数也。假令神后临戍为用，神后数九，戌数五，五兼九，是十四也。若用死囚气神者，即减其数，折半言之也。假令从魁临丙为用，从魁六数，丙七数，七六十三数，折只得一半，是六数半也。或只用神减半言之，从魁六，只言三数也。

亡盗行人知逺近，但寻此数自消停。其他万物皆如此，不可一途仍更宁。课逢旺孟有来意，旺仲必当朝夕期。死囚休废状如何，四般皆属过去事

若发用旺孟神，或三传俱孟，即来占新发意之事。发用囚死休废者，皆主过去事也。

假使季神当相气，旧事即今将欲至。孟神无气临相地，废仲还同扵此义。忽然相气临孟神，新事欲来须防备

假令四季神卜临相气为用者，即占旧事再动之兆也。初用孟神无气，临相地，亦是占旧事动也。用废仲神临相地，亦主旧事动之。用神是孟临相气，亦是新事。

若占所事吉与凶，卦中神将言其意。不比逺事反吟同，比合伏吟近之事

不比反吟为用者，主事迟迟也。比用与三六合伏吟，其用主事近邻。

若占凶事与凶详，更克日辰凶可畏。日鬼辰鬼月破神，更兼刑害五般陈

若占人为凶事来，卦得凶卦，更发用凶神恶将，更用神克日辰，其凶可畏，不能解救也。

日辰年上兼为用，吉卦先欢后却嗔。复有解神孤寡煞，忧喜无成是的真

为前举事也。假令七月甲子日已时占，用起传送为日鬼，天罡为辰鬼；用起登明为日破神，末传遇之，亦不能成其吉也。如子上见小吉，为六害也。如太冲临子为用，是三刑也。遇此之杀者，吉事为凶。况若凶神恶将加之并者，尤甚。余者仿此推之，无不验也。孤辰寡宿者，春三月太乙为孤，大吉为寡，本法前孤后寡，余仿此推之。又甲子旬中河魁登明是孤辰寡宿，本法十干后二辰是也，又名空亡神也。若此三煞在日辰上为用者，闻忧不忧，闻喜不喜，狱囚必脱，疾病得痊，占行人虚望，失财难寻也。余仿此而推之。

若占吉事旺兼美，徳合重重多喜庆。徳生已说在前篇，三六合神传用起

凡占，人来若问吉事，三传见旺相气及与日辰相生，神将不内战，又三传中用神合神见者，吉庆，即多求事谐合。

事神年上两相生，此主所为皆得成。事神年上两相克，此主所为皆不得

事神者，上用主事之神也。若事神与占人行年及年上神相生并加者，所占事亦得比合。纵得凶神恶将，亦不为害。

何以明其急与迟，但看天乙自然知。日辰在前为事急，支干在后迟无疑

假令四月戊寅日午时，以传送加时，天罡临寅为用，大吉为贵神，临亥顺行，是用神日辰俱在贵神前，主事急速也。假令正月壬子日辰时占，以登明加时，胜光临壬为用，天乙加戌逆行，是用神与日辰俱在贵人后，主事迟慢。

顺行利阳虽急速，常阴不能成福竒。逆行利阴复缓慢，龙合难为降喜仪

天乙顺行虽利阳，如遇太常、太阴，不能成福庆。天乙逆行，利阴不利阳，主事迟缓也。虽青龙、六合，亦不能成其福竒。

忽然贵神临二八，摇动不安主迁移。被刑带煞皆凶恶，神在外兮亦如斯

若用神被刑带煞者，及凶将凶神，更神在外而煞在内，其卦尤凶。刑煞已注在前，加天罡加四季，即神在外，煞在内也。天罡加四孟，即神在内，煞在外也。如天罡加四仲，神在门，煞即入也，余皆仿此。

神将所主为月内，已往将来用意推。斗在日前灾已过，若居日后事还迟。忽然正当日辰上，凶吉只在朝夕期

假令正月内以功曺为用者，事应月内，正月建寅也，是神将所主之月也。假令正月内用大吉，为已往之事，为十二月建丑。若用太冲，主将来事，二月建卯，为将来也。斗者，天罡也。天罡临今日前，其灾已过；天罡临今日之后，其灾未过；天罡临今日之上，灾发朝夕。假令甲日寄在寅，天罡临卯，事在今日前，灾已过；天罡加丑，事在今日后，为灾未过也；天罡正临甲上，为灾只在朝夕发也。

前言课例都分显，犹恐应期难尽善。用起太岁一年中，斗建发时当月见

假令今年丁未年，以小吉未为用，事不出今年之中也。斗建，月建也。假令三月建辰，以天罡为用，事应在一月之内也。

传辰旬内应期详，用日克期在朝晚

假令戊子日，用起神后，是今日辰也，吉凶应一旬之内也。假令甲子日以功曺为用。是用日也。为甲寄在寅也。

气首难过半月间，应期休言五日逺。得时不出八刻中，仔细记之心莫倦

假令丙寅日立春。太乙为用。吉凶应在一气之中。主十五日之事也，谓丙寄在巳，故在太乙为气首之神应侯者。假令庚午日为鱼负冰，发用传送，吉凶应在一候之中，为庚在申传送，为候首之神，故用在五日之内也。

更有应日未宣陈，吉凶之卦各言因。今日生我为吉日，克我干者是凶神

课得吉卦者，以生今日者为用日。假令正月甲子日寅时占，其日是木，水能生之，合应在壬日，故云今日生我为吉日。若课得凶卦，以克今日为应日，假令戊日得凶卦，即应在甲日，甲木克其戊土，克我干者是凶神。

事神与日何亲属，或为父母或妻儿。或作鬼吏或兄弟，不离神将决因疑

事神者，用神也，看今日与何亲属也。

忽然兄弟为鬼吏，那知还被兄弟累。旺为官爵相钱财，死亡囚狱休病忌。忽然兄弟化为财，财物还从兄弟来

忽然用神与今日为兄弟，更见鬼吏者，占人须防兄弟为累。假令今日丙丁日，用太乙胜光，为同类，忽然兄弟得玄武，却克丙丁，为兄弟化作鬼吏也。用旺鬼忧官厄，相鬼忧财物挠，用死鬼忧死丧哭泣，囚鬼忧囚狱，用休鬼忧病人。假令庚辛日以从魁为用神，是同类为兄弟，将得六合、青龙木，是兄弟化为财，即财物因兄弟上得来。或见凶神恶将，却因兄弟失财。

大哉圣法实难测，须凭将神决疑惑。其事有长有不长，此即专寻立用乡

课事有长有短，但寻立用神所临之乡看吉凶之事也。

若临冠带长生位，福禄重重更显扬。或值死囚休病地，官灾凶事不能当

但立用神，若临冠带、长生、临官、帝旺有气之地，即有重重福禄；更得吉将，尤吉也。假令传送临未为用，是用神立冠带之位，余仿此推之。若用神临死、囚、休、病地者，官灾凶厄。假令神后临丑，是为用神临休衰之地，临寅为病地，临卯是死地，临辰为囚墓地也，他皆仿此推之。

大要先须看日辰，次辨尊卑长幼分。官人百姓从头记，贤徳奸邪次第陈

须看日辰之体段，日为尊，辰为卑；日为老，辰为卑幼；日为官人、为贤徳，辰为百姓、为奸邪人。

舟车水陆夫妻定，病鬼人宅表里寻。既往即须寻至处，为客方知有主人

日为车，辰为舟；日陆，辰水；日为夫，辰为妻；日为病人，辰为鬼祟；日为人口，辰为家宅；日为表，辰为里；日为既往，辰为至处。

出入但依南北路，左右须详男女身。使作往住知的当，有求人物见虚真

日为出，辰为入；日为南，辰为北；日为左，辰为右；日为男，辰为女；日为往，辰为住；日为人，辰为物也。

弓箭网罗为猎师，鸟兽禽鳞所获因。干吉支伤顺为喜，干伤支吉逆为迍

日为弓箭、网罗、猎师，辰为鸟兽、禽鳞、所获也。日上神克辰上神，顺也；辰上神克日上神，逆也。

支干相生旺有气，举动和合踈者亲。支干互伤带刑煞，休囚无气祸来臻

支干上神若相生及旺相气，举动所求者吉。支干上下神交相克，更带休囚气，及披刑带煞，又无气主，所求皆多不遂。

日辰大体已分明，更看行年合事情。行年克日为不及，日克年神失节名

行年克日上神者，名曰不及也。日克行年上神者，名曰失节。假令占人三十七岁，行年在寅，今日丙上见大吉土，是行年寅克日上大吉土，是名不及也。假令寅年寅上见神后，水被日，大吉土克行年上水，名曰失节。用神若还害天乙，是为四闭凶不轻。应喜反怒解复结，用兹三事要消停用神遥克天乙贵人者，名曰四闭，喜者复怒，解者复翻。不及、失节、四闭之课，消息天官，断其吉凶也。

卦体纪纲前已别，复有举为未尽说。百事三传见类神，与日相生为果决。

假令欲去见君王，须寻天乙为何方。酒食有无看小吉，衣物将来视太常

如欲见贵人视天乙，求衣服、印绶视太常，酒食视小吉，财物视青龙，妇女视天后，罪囚视太阴，交易视六合，火光、词讼视朱雀，斗讼、淹留视勾陈，病人视白虎，惊恐、怪异视螣蛇，欺诞、诈伪视天空，盗贼、遗亡视元武。凡所求望、动止、百事，于三传中见其用神，并为今日相生者，所求望事必果决也。

明举三事将为例，欲求他课自消详，此是神仙肘后诀，能晓乾坤掌内蔵。

返回：[[目录|目录]]