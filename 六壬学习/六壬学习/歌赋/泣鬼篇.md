#歌赋 
相传为诚意伯刘基所赋  雷初释 泣鬼居士授

叙曰：泣鬼居士姓名不著，隐僻野，通壬遁，著书三篇成而鬼泣因以名。其书上篇止言其略，精义略载。中下二篇而今亡矣。惟青田刘氏尽其传也，昔有门人穷窃慕之，梯山航海十旬始见居士，师事请问，以口示义，难悉解。据其赋云：语凡三告始晰，其昔兹仅初告，私记诸笔，忽闻雷声震耳，辙投弃笔砚，亦不著姓名。因雷而止，故曰协因注之，初也故曰初释耳。世传雷初为门人姓名者误也。寓言十九曰：

圣德无涯，既有天即有地；神功莫测，定为四复为三，有其体必有其义，设其最复按其名。

天盘地盘，四课三传，最体克贼也，名义九宗也。

**一室而三家同处，岂可参差；四课乃上下相关，莫言轻阳。辟诸中木，盘是根而课是干，开花结果在三传。若有疏虞，萼离本而蒂无芽，水月镜花何可远。**　

一室谓一宫三家，神也，将也，六亲也。盘透课故曰根，课入传故曰于，是相关也。盘无课，不修八专也，犹蒂之无芽。传无课，昴星别责也，犹花之离本也。故经曰：自课入传者为有力，若遥克若昴星若别责八传若杜传井栏为不入，则力微而暗昧。其吉其凶骤而不能永应也。　

**势成凶象，恶杀乘权；体有祥徵，吉神秉政。干为主神为应，应宜负主宜合，神与将与，亲无二无。虞克我之神，喜彼家之内变。我克之位，怕败类之相扶，贵失位止云半吉，煞逢绝未许全凶。**　

言神煞之吉凶虽定，然与大势相合者则尤有力。故克我之位其神将不相和曰内变，假值刑冲破害，彼自救不暇，安能肆毒于我。若我克之神值其神将相得生扶以合则有气势，我岂能克之哉。至于天乙所临，或入本家或坐胎养生旺吉方为得气，反此失位，其力亦减。凶煞逢墓绝刑冲，虽得时旺相，勿云大凶也。

**辰透传而破害此地非轻，旬逢到而同空一衰莫振。**

凡天盘十二辰发用被日冲月破，则天盘已缺一辰。地盘所值之辰关系最大，如是德禄贵为马，曰山中案相，化凶为吉；传中出现者又与日辰比合相生，曰山人应聘，为福尤甚。遇吉神曰观音出现，逢恶杀曰猛虎出林。大系休咎。语云：“山是宰相君王台，猛虎出林可奈何”是也。凡旬空忌遇天地盘俱空，尤甚凶者也，事无主脑。　

**日月所照之神，天空无准；太阳所躔之次，地陷何伤。才逢赏鉴，相知在廉幕贵人；命缓须臾，身避在逆旅之舍****.**

凡日月建天盘不作旬空，太阳所值地盘不作空论。廉幕贵人者，旦占得暮贵，暮占得旦贵也。为关中主文，考试者占逢大利。凡占疾病，本命为重，而兼重日。干支皆重也。如得凶象而年命又逢空破，似无生理。如四课纳干生支，决主有救。举三课以为例，在左他如见九宗四课全者，必先寻课中日月建辰与月将所躔之辰，次取看无冲克者，先纳日干，辰不能尽属。长生则木生人取合成木局者有救，余四行如之，亦须无冲克者为佳。如占他事，以用神为主，用乃发用主事之神也。或临冲陷，亦以此法推之。其纳干亦如消息。　

**德能转祸为福，将可反败为功，宅纳岁君，子犹堪晋接笑彼黎庶美，课藏恶目，前虽不为害后日宜防**

天月干支四德占逢解凶增福，将或受制，而绝处逢生或凶化吉，则仍为有用也。太岁入宅主家长灾衍，而仕入占之主天庭文书之喜，若课中藏恶得生旺气，须防患发于日后。

**莫开门而延盗，忌灌鼠之倾城** **。**

忌神入墓固已受制，或被日月冲开是开门也，仍能作恶，勿轻视也。忌神入用，宜德喜生解之。如忌神受害，用亦随之则凶，是灌鼠也。

**支上有干休放过，类中藏卦亦须知。彼此交冲，原有刚柔之别；合刑同位，当以凶吉而推。时无挑隙之奸，何刑何害；执处得为之地，畴克畴冲。**

凡课每支上加干与支五行一体，推之课中藏卦。见课传章交冲者，如寅申金刚木柔，寅受申克且木绝于申，岂能并持乎。冬春则不然。合刑如巳申，则金生在巳，巳又合申，且亦刑申。故加贵德禄马则论生合，临蛇虎碎煞则以刑推也。挑隙者何如，寅已申递生也而递刑，其隙起于申刑寅，巳所生也故。顾其父而不顾所生，反去刑申也，如寅申无涉，止以生合论。冲克固所忌也，然用临日用旺相则无害矣。

**参酌多方，始明虚实之理。毫厘不差，乃能变化如神。**

参酌者谓一课既定其体，当以天盘地局四课三传所值神将六亲司日诸煞一一消息其旺相生克之理也。则既分轻重，决定取舍，而吉凶之变化，通复之气机已性，将来晰其入暂故曰如神。

**门内之变化既繁，理惟一致。煞间之神通莫测，妙尽三才。女子怕出头露面，丈夫期昂首扬眉，格局一定于地，谋为当听夫天。休追叛败之兵，莫庇逃亡之客。**

夫终身家宅坟茔三者，课之所大者，不可漫视也。须参奇门以决之。占终身者，以其人生年月将加所生正时，而本命最重。其所坐之宫不得独以地盘神将论，宜用奇门阴阳遁法看其所生之时遇何星符宫门以定荣枯得失。占阳宅重向，占阴宅重山，二宅各以类神分配乎地局，而以天盘所加之吉凶消息之。亦以奇门例参定之。若占亲造二宅，无山向可据，则以干为向辰为山，仍用奇门仿前起例，以灶内之吉凶卜其运之消长可也。女子丈夫寓言阴阳之理，凡占阳宜显动阴宜静藏，反之则不吉也。休追者谓如亥为用而忌神临巳，水能制火，冲去固宜。或彼元辰旺相与日用生合，则彼之元辰既为我之泄气，而亥水绝于巳矣，死伤实多。莫庇者谓天盘十二支神既被冲破，而用神命年正立其上，地盘人去生之则为泄气，福力大减。

**勾武乘轩，如小人之窃位不入终号。贵常乱首，悲君子于穷途德临有济。墓神覆日，事多枉而难伸，惟卜葬反为吉取。驿马临年，人得之而快意，惟占病反以凶椎。**

勾武为小人，而卦得轩盖是阳所谓小人而乘君子之器，盗斯夺之矣，岂能久乎？惟利于夤缘干求潜谋等事。贵常主君子，而卦值乱首是下凌上也，遇德临之庶几有救，否则凶。葬喜墓日，疾忌马年。

**欲卜胎之男妇，奇偶之分；要决战之雌雄，日辰为断；财多只忧身弱，印绶那怕官伤。**

占胎以子孙为主，奇偶者，先天数也。首凭发用，次日辰，次凭天喜，归定于母之年命胎相为断也。奇数为男，偶数为女。决战以日为主辰为客，观其生克衰旺而胜负决矣。求财而日克三传，即为财局，当以吉断，而或日值休衰，未为全美。印绶者元辰也，元辰王相，即有克伤亦不为害，泄鬼气也，故不怕伤也。

**虎列衣冠，逢驿马朝廷获盖世之雄；贵临沐浴，在私门郡邑有酣歌之宰。驿马回头，主出行之旅返；贵胎逢陷，怅十月之徒怀。**

白虎凶将也，临金冠带之地，又加以福德主大利；沐浴败气也，又加以卯酉私门，贵人临主贵而风月。驿马发入传，或加六合或与日或末传合日或下临天罡曰回头，行不久远。天喜胎神，而或逢冲或落陷，主得孕而不育或堕胎

**攀龙附凤，当明与我之何亲。伏关鸣冤，必赖家人而御寇。**

此寓言也，谓贵龙虽吉亦须与我相关，如求财喜用财神，求嗣须用子孙也。若不与我相涉，吉也保济。至于用神受克，得日辰年命救之固美，然不如三传内救为速。盖日为君王，故日伏关，家人者三传也，经云：日辰救之其事缓，三传遇救即安和。其斯之谓兴事伏。

**周旋务追随惟于六合，惟行人出狱之非宜用；期广阔莫轻慢夫勾陈，况捕盗缉奸之足取。**

出行喜动合则留，出狱利散合则锢。勾主田土，吉则进产，又为捕逃之主。

**虎负剑而生灾，图南有制；雀投河而不济，下木堪凭。**

经云：最畏衔刀。白虎若临离位受制则减其威。雀嫌水位，若水势休囚，下临寅地受生，则长生而文书喜美也。

**蛇假龟威，不贷功曹之狱，盗堪化德，用伸符鬼之冤**

蛇本凶神，而加寅受生，则功曹旁足以助虐也。德能化凶为吉，如带病符官鬼，即王相亦无咎耳。

**今日便知来日事，用在目前；恶人自有恶人磨，武临罡地。**

经曰：用在日前主事速，辰为水墓武无凶，罡且为勾陈本家故也**。**

**参六甲之玄机，配奇门之妙义。既晓三传之路重，岂知四课之匪轻。天盘灿烂于眼前，常人尽识；地局潜藏于不测，妙处难言。**

奇门取阴阳遁法。以日家阴阳贵人加于本贵之支，冬至后用阳贵类顺行。夏至后用阴贵数逆行，不与六壬贵人天地门户旦暮一也。其诀曰：庚戊逢牛甲逢未，乙猴已鼠丙鸡遂，丁猪癸巳壬是兔，辛日逢寅阳贵是。甲是牛兮庚戊羊，乙本在鼠兮已猴乡，丙猪丁酉辛逢马，癸兔壬蛇阴贵方。

**仙人欲秘不轻传，聊且言其三之一，即一事而余可类推，偶言凶而吉无不在。泼玄机于四表，无日能穷，悟化理于寸心，庶义有得。**

返回：[[目录|目录]]