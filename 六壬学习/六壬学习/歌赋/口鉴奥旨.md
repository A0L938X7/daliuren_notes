#歌赋 
前后引从升用祺，[第一]
	毕法作：“前后引从升迁吉”。祺，吉祥也。言遇前后引从之格，占者必升迁有吉祥也。其格有二：初传居干前曰引，末传居干后曰从，此格主升迁官职；初传居支前，末传居支后，此格主迁修家宅。二格皆吉兆也。假令庚辰日八课，寅加酉为初传，子加未为末传，乃初末引从庚上昼将，谓之拱贵，主升迁官职也。假令甲午日八课，初传子加未，末传戌加巳，乃初末引从地支午，主迁修宅舍也。
首尾相见始终宜。[第二]
	毕法同。谓干上有旬尾，支上有旬首，凡占百事不脱，所谋皆成。占赴试宜代工，占讼宜换司，占交加用事去而复来，惟不宜释散事。假令乙未日二课，干上卯乃旬尾，支上午乃旬首。又丙申日三课，戊申日五课，辛丑日八课，壬寅日九课。外有年月日时全在四课之内名天心格，凡占主非常之事，即日成之。占阴私小事得此，反有咎也。假令甲子年七月初四乙巳日巳将酉时占，乃子年申月巳日酉时，一课子加乙，二课申加子，三课丑加巳，四课酉加丑，是年月日时皆在四课之中。外有四课在三传之内，三传在四课之中，名回环格，吉凶皆不成，只宜守旧。
帘幕贵人登第兆，[第三]
	毕法作：“帘幕贵人高甲第”。帘幕官谓昼占得夜贵，夜占得昼贵是也。占赴试专视此神，若临日干及年命上必中高第。或六甲旬首临之亦同为吉兆，盖旬首是名仪神，又为开口故也。此课惟六辛、六乙、六己日有之。又甲戌、甲辰二旬内占得辰戌临年命，必作魁元。又日德加亥为德入天门，天乙加亥为贵登天门，必中高甲无疑。占武试以巳为弓，以申为箭，如申加午，必中红心，申加四孟为四角花，加季不中，以课第分，前数毕法详矣。     
催行使者赴官期。[第四]
	毕法作：“催官使者赴官期”。凡占上官赴任，见官星临日干、年命，遇三传上神生干者，名催官使者，必速赴任。又口诀云：虎乘日鬼催官使。又传生干上鬼，亦名催官。
六阳数足须公用，[第五]
	毕法同。谓四课三传六阳支皆全，凡占利公用不利私谋。假令庚子日十一课，一课戌加庚，二课子加戌，三课寅加子，四课辰加寅，三传辰午申，六阳俱足，占天庭大事最利，若空亡则减力难成。
四课传阴有暗迷。[第六]
	毕法作：“六阴相继尽昏迷”。谓四课三传六阴支皆全，凡占利阴谋不利公干。若自昼传入夜，其暗尤甚。如己巳、己卯二日十一课，又名溟濛卦，昏迷更甚也。
脱上脱生情作诞，[第七]
	毕法作：“脱上逢脱防虚诈”。谓日干生其上神，上神又生天将，故名脱上生脱，凡占多被脱耗，为虚诈不实之象。如六庚日九课，干上子，夜将青龙，此乃庚金生子水，子水又生青龙木是也。又甲午日九课，午加甲，三传寅午戌火局，并干支为子孙，脱盗尤甚。
返回：[[目录|目录]]